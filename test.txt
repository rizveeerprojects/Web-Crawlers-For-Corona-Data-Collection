 ঢাকার সাভারের চামড়াশিল্প নগরীতে কারখানার ময়লা পরিষ্কার করতে গিয়ে এক শ্রমিকের মৃত্যু হয়েছে। বুধবার বিকেলে এই ঘটনা ঘটে। মারা যাওয়া ব্যক্তির নাম দেলোয়ার হোসেন (৩৮)। তাঁর বাড়ি নোয়াখালীতে বলে জানা গেছে। চামড়াশিল্প নগরী পুলিশ ফাঁড়ি সূত্রে জানা গেছে, দেলোয়ার বুধবার বিকেলে এসবি শাহী নামের একটি ট্যানারি কারখানার ট্যাংকের ময়লা পরিষ্কার করার সময় অসুস্থ হয়ে পড়েন। এ সময় তিনি নিজেই ওই ট্যাংক থেকে ওপরে ওঠার পর অচেতন হয়ে পড়েন। পরে ঢাকা মেডিকেল কলেজ হাসপাতালে নেওয়ার পথে তিনি মারা যান। চামড়াশিল্প নগরী পুলিশ ফাঁড়ির ভারপ্রাপ্ত কর্মকর্তা (ওসি) এমারত হোসেন বলেন, দেলোয়ার কোনো কারখানার শ্রমিক ছিলেন না। চামড়া প্রক্রিয়াজাত করার পর প্রতিটি কারখানা থেকে তরল বর্জ্য একটি ট্যাংকে গিয়ে জমা হয়। সেখান থেকে তা পাইপ দিয়ে বর্জ্য শোধনাগারে যায়। তরল বর্জ্যের সঙ্গে কঠিন বর্জ্য মিশে অনেক সময় ট্যাংক ভরে যায়। মজুরির বিনিময়ে দেলোয়ার ওসব ট্যাংকের ময়লা পরিষ্কার করে দিতেন।
